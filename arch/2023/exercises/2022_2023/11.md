## 11. gyakorlat (12. heti gyakorlat)

### Kötelező feladatok

1. Hozzunk létre `Student` névvel új típust:
  - Hozzunk létre egy új típust `Student` néven, mellyel hallgatókat fogunk reprezentálni. Tartalmazzon azonosítót, átlagot és kort. Az átlag típusa legyen kétszeresen pontos lebegőpontos szám, a többi egész szám. Vizsgáljuk meg a memóriaszükségletét a típusnak, kísérletezzünk az adattagok sorrendjével, és figyeljük meg ennek hatását.
  - A praktikusság jegyében hozzunk létre egy alias típust `typedef`fel, hogy a típust tudjuk a `struct` előtag nélkül is használni.
  - Hozzunk létre egy függvényt mely egy `Student` tömböt kap és visszaadja a legmagasabb átlagú hallgatónak az azonosítóját.
  - Kezeljük külön a BSc-s, MSc-s és PhD-s hallgatókat, erre hozzunk létre egy felsoroló típust (`enum`) `Type` néven és adjuk hozzá a Studenthez adattagként.
  - A hallgató típusától függően tároljunk különböző plusz adatokat egy `union` típus segítségével.

    * BSc: összesen hallgatott kurzusok száma(int).
    * MSc: az összesített korrigált kreditindex(double)
    * PhD: legmagasabb impaktfaktorú folyóiratnak az impaktfaktora, melybe publikált (`double`), illetve Erdős-számát (`int`) egy struct segítségével.
  
    Vizsgáljuk meg a típus memóriaszükségletét és vessük össze, mi lett volna, ha structot használunk helyette.
  - Írjunk egy függvényt (`student_init`) mely egy `Type` paramétert kapva, létrehoz a heapen egy `Student` példányt a megfelelő `Type`-al, a megfelelő adattagokat feltölti random adatokkal, majd visszaad egy mutatót a példányra.
  - Töltsünk fel egy tömböt ilyen `Student` példányokra mutatókkal, majd módosítsuk a 3. feladatban irt függvényt, hogy azonosító helyett a példányra mutatót adjon vissza. Ügyeljünk a memóriaszivárgás elkerülésére.

### Opcionális feladatok

1. Valósítsunk meg mátrixoknak megfelelő típust C-ben!
  - A korábbi órán megírt mátrixszorzáshoz, hozzunk létre egy `Matrix` típust, mely tartalmazza a mátrix dimenzióinak méretét, illetve a tömb első elemére mutatót adattagként.
  - Az indexelés könnyítése érdekében írjunk egy `at` függvényt, mely vár egy mátrix példányra mutatót, sor és oszlop indexet, ezek alapján visszatér a indexek által jelölt elemre mutatóval.
  - Alakítsuk át a mátrixszorzást ezek segítségével.

### Haladó feladatok

1. Valósítsunk meg dinamikus tömböt!
  - Hozzunk létre egy egészeket tartalmazó dinamikus tömb típust, mely adattagként tárolja a tömb aktuális méretét, kapacitását és egy tömbre mutatót.
  - Hozzunk létre egy függvényt mely a paraméterül kapott kezdeti kapacitás alapján létrehoz egy új példányt, megfelelően beállított adattagokkal. Majd ennek párját, mely megfelelően felszabadítja a kapott példányt.
  - Írjunk egy függvényt mellyel hozzá tudunk adni egy elemet a tömb végére. Ha megtelt a tömb, foglaljunk le egy kétszer nagyobb tömböt, majd a korábbi elemeket másoljuk át és frissítsük az adattagokat. Ügyeljünk a memóriaszivárgásra.
