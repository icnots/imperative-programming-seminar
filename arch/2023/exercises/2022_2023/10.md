## 10. gyakorlat (11. heti gyakorlat)

### Kötelező feladatok

A következő programokat headerekre és forrásfájlokra tagolva oldjuk meg!

1. Írj programot, amely beolvas egy stringet a standard inputról, és megszámolja benne a karakterek és a szavak számát! A beolvasáshoz használd az `fgets` függvényt.
1. Írj programot, amely beolvas egy második stringet, és összehasonlítja az előzővel! A feladatot végezd el beépített művelettel a `string.h` könyvtárból, és anélkül is.
1. Másold le az előző stringet egy harmadik stringbe! A feladatot végezd el beépített művelettel és anélkül is.
1. Hozz létre egy stringet karakterek tömbjeként és egyet pointerként! Próbálj meg kicserélni mindkét változatban egy-egy karaktert! Mi a különbség a kettő között?
1. Hozz létre egy szöveges fájlt tetszőleges szöveggel. Írj programot, amelyben megnyitod a fájlt az `fopen` függvény segítségével, és olvasd be a fájl tartalmát az `fgets` függvény meghívásával. A beolvasott szöveget konvertáld csupa nagybetűssé, és írd ki a nagybetűs szöveget a standard outputra! A beolvasás után zárd be a fájlt az `fclose` függvénnyel.
1. Egészítsd ki az előző feladatot úgy, hogy a nagybetűs szöveget nem a standard outputra írod ki, hanem egy másik fájlba, az `fprintf` függvény segítségével. Az új fájl létrehozásához is használd az `fopen` függvényt.
1. Hozz létre két új fájlt, amelyek ugyanannyi tetszőleges számot tartalmaznak. Olvasd be mindkét fájlból párhuzamosan a számokat, és írd ki a szorzatukat egy harmadik fájlba! A beolvasáshoz használd a `fscanf` függvényt.
1. Vizsgáld meg, hogy a tanult beolvasó függvények közül melyek alkalmasak karakterek egyesével történő beolvasására a standard inputról!

### Opcionális feladatok

1. Írj programot, amely megállapítja egy stringről, hogy az palindrom-e.
1. Írj programot, amely meghatározza, hogy a beírt szövegben hány mássalhangzó illetve magánhangzó van! (Csak az angol abc betűit használjuk.)
1. Próbáld ki, hogy ha egy karaktertömbbe beolvasod az árvíztűrőtükörfúrógép szót, akkor hány byte-on tárolódik el!

### Haladó feladatok

1. Írj függvényt, amely kiírja a paraméterül átadott szó összes permutációját!
1. Írj programot, amely a táblázatkezelő szoftverek oszlopszám-oszlopnév konvertálást elvégzi! (1 -> A, 26 -> Z, 27 -> AA, ...)
1. Írj egy függvényt, amely kiszámolja a paraméterül kapott tömb elemei hosszú oldalakból képezhető legnagyobb háromszög területét!
1. Írj programot, amely bekér egy stringet (karaktertömböt) és megszámolja a szavak számát. (Egyezzen a viselkedése a wc paranccsal!)
