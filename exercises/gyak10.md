# 10. gyakorlat

## Dinamikus memóriakezelés

***Emlékeztető:***
- Fordítás közben használd a **`-W -Wall -Wextra -pedantic`** kapcsolókat!
- A feladatokat headerekre és forrásfájlokra tagolva oldjuk meg!
- Törekedj a dinamikus memóriakezelésre!
- Ha elakadnál: [C reference](https://en.cppreference.com/w/c)
- [A dinamikus memóriakezelésről](./demo10.md)

### Példa feladat
1. Írj programot, amely beolvas egy `n` számot, majd bekér a felhasználótól `n` darab szavat és utána kiírja őket fordított sorrendben. (Egy szó hossza legfeljebb 50 lehet.)

### Kötelező feladatok

1. Írj egy programot, ami bekér a felhasználótól egy legfeljebb **20** karakter hosszú szöveget, és készít belőle egy másolatot. Ügyelj arra, hogy a másolat csak akkora memóriaterületet használjon, ami feltétlenül szükséges. (Itt ne használd a beépített `strcpy` függvényt!)
2. Írj programot, ami **5** szót olvas be a felhasználótól, és kiírja fordított sorrendben őket. A tároláshoz pontosan annyi memóriát használj, amennyit a szavak igényelnek! (Egy szóról feltehető, hogy legfeljebb 50 karakter hosszúságú.)
3. Írj programot, amely tetszőleges számú számot tud beolvasni a felhasználótól, egészen addig, amíg nem érkezik **EOF** a bemeneten, majd kiírja őket fordított sorrendben. Ha végzett a kiírással, legalább egyszer újból várjon számokat. Ügyelj arra, hogy csak a szükséges mértékben használj memóriát és a működés közben ne keletkezzen memóriaszemét!
4. Készíts egy _`reverse()`_ nevű függvényt, aminek egy karaktertömb paramétere van. A függvény fordítsa meg a string karaktereit helyben. Azaz függvény az eredményt ugyanazon a memóriaterületen adja vissza, amit paraméterként kapott. Például egy palindrom string karakterei nem változnak meg a függvényben. (Használhatsz `swap` segédfüggvényt például.)
5. Módosítsd az előző _`reverse()`_ nevű függvényt úgy, hogy ne helyben cserélje a karaktereket, hanem egy másik stringet hozzon létre, és azzal térjen vissza. Dinamikusan foglald a szükséges memóriát!
6. A *3. feladat mintájára* írj egy programot, amely tetszőleges számú és hosszúságú szót tud beolvasni a felhasználótól, amíg **EOF** indikátor nem érkezik a bemeneten. Továbbra is ügyelj a takarékos és helyes memóriakezelésre!


### Opcionális feladatok

1. Készíts egy függvényt, ami egészek tömbjét várja paraméterül. A függvény térjen vissza egy másik tömbbel, amiben a paraméter tömb elemei szortírozva találhatók: elöl a párosak, hátul a páratlanok. Dinamikusan kezeld a memóriát!
2. Módosítsd a *2. Kötelező feladat* programját, úgy hogy parancssori argumentumként várjon egy számot, és annyi szót olvas be a felhasználótól, amennyit megadott. Ha mindet megadta, írja ki fordított sorrendben a szavakat.
3. Módosítsd az előző feladat megoldását úgy, hogy ha a felhasználó az **end** szót írja be, akkor a beolvasás véget ér, mielőtt elérné a parancssori argumentumként megadott limitet. Használj tömböt. Majd írd ki a tömb tartalmát fordított sorrendben.


### Gyakorló feladatok

1. Adott egy fájl, aminek minden sorában számok vannak szóközökkel elválasztva. Írj egy programot, mely soronként olvas ebből a fájlból, és minden sort növekvő számsorrendben kiír egy output.txt nevű fájlba. Dinamikusan kezeld a memóriát!
2. *(Haladó)* Írj programot, amely számontartja egy cég alkalmazottait a felvételük sorrendjében. Vegyél fel egy struktúrát, amely eltárolja az alkalmazott nevét és fizetését. A program futás közben folyamatosan kérjen be adatokat új alkalmazottakról, és minden "felvétel" után írja ki az összes alkalmazott adatait! A program fejezze be a futást, ha a felhasználó az **exit** szót írja be. Dinamikusan kezeld a memóriát! Ügyelj rá, hogy optimális legyen a dinamikus memóriafoglalás!
